<html>
  <head>
    <title>তুমি এসো, হাসো, গাও</title>
  </head>
  <body>
    <a href = "index.html" > <h1>Read My Poems</h1></a> <br>
    <br>
    <h2>তুমি এসো, হাসো, গাও  </h2> <h3>-নূর মোহাম্মদ তৌসিফ </h3>
    <p style = "font-size: 25px">
  তুমি এসো, হাসো, গাও,<br>
আমার বিষন্নতার খোরাক হও,<br>
অতঃপর স্মৃতিতে মিশে যাও।<br>
<br>
এসো গ্রীষ্মের প্রখর রোদে,<br>
এসো বর্ষার প্রবল ধারায়,<br>
এসো শীতের শুষ্ক ঠোঁটের<br>
ভাগ করে নেয়া আর্দ্রতায়।<br>
এসো ল্যাম্পপোস্টের মৃদু আলোয়,<br>
হাতটি ধরে হেঁটে বেড়াও,<br>
আমার স্মৃতিকাতরতার কারণ হও,<br>‌
অতঃপর অনুরাগ হয়ে যাও।<br>
<br>
এসো রাতের কোমল জোছনায়,<br>
এসো শরতের নির্মেঘ আকাশে,<br>
এসো কোকিলের উদাসী ডাকে,<br>
এসো বসন্তের খেয়ালী বাতাসে।<br>
এসো কোনো প্রিয় গানে,<br>
প্রতিটি ধ্বনিতে মিশে যাও,<br>
আমার দীর্ঘশ্বাসের কারণ হও,<br>
অতঃপর তৃষ্ণা হয়ে যাও।<br>


    </p>
  </body>
</html>
