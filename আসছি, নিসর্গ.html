<html>
  <head>
    <title>আসছি, নিসর্গ</title>
  </head>
  <body>
    <a href = "index.html" > <h1>Read My Poems</h1></a> <br>
    <br>
    <h2>আসছি, নিসর্গ </h2> <h3>- নূর মোহাম্মদ তৌসিফ </h3>
    <p style = "font-size: 25px">
   

রোজ সকালে আমি জেগে উঠি কোলাহলের রুক্ষ ছোবলে, <br>
আদিগন্ত বিস্তৃত ধূসর ধোঁয়ার চাদরে<br>
কখনো হয়তো লোহিত,অথবা ঘোর কৃষ্ণবর্ণ।<br>
যেন বঞ্চিত পৃথিবীর দীর্ঘদিন পুরনো ক্ষতনিঃসৃত রক্তক্ষরণ, <br>
অথবা নিজের বক্ষখানি অবৈধ দখলের বেদনার নীরব আর্তনাদ।<br>
বৃক্ষশূন্য পথ আমায় স্মরণ করিয়ে দেয়<br>
দীর্ঘকালব্যাপী চলমান কোনো পথিকের কথা;<br>
যে জানেনা তার গন্তব্য, ভূত, ভবিষ্যত, বর্তমান।<br>
কংক্রিটের অরণ্য আজ গজিয়েছে পুঁজিবাদের বৃষ্টির পুষ্টিতে,<br>
বিষফোঁড়াসম অট্টালিকা সব, প্লিন্থ থেকে প্যারাপেট–আবর্জনার গোটা স্তূপ।<br>
বেশি নয়, আর কিছুদিনমাত্র।<br>
আমি আসছি নিসর্গ,<br>
তোমার কোলে মাথা রেখে<br>
শরতের মখমল আকাশে রাতের ধ্রুবতারা দেখবো,<br>
ঘাসেরা মাথা তুলে আমার পানে চাইবে মৃদু কৌতূহলে–<br>
ঈষৎ বিস্ময়েও হয়তো, আগন্তুকের অপ্রস্তুত বেশে আমাকে দেখে।<br>
ঝিরিঝিরি বাতাস বইবে সেই মাঠে, <br>
দূরের কোনো কোণে ছাতিমবৃক্ষ উগ্রতার সাথে<br>
      ছড়িয়ে দেবে তার তীব্র মধুর ঘ্রাণ;<br>
আমি ঘুমিয়ে পড়বো সেই সুগন্ধ মেখে হৃদয়ে—<br>
   পুনরায় জেগে ওঠার দুশ্চিন্তা ছাড়াই।<br>

      
      
    </p>
  </body>
</html>
